




এই নিবন্ধটির সাথে অন্য কোন উইকিপিডিয়া নিবন্ধের সংযোগ নেই। অনুগ্রহ করে বাক্যের তথ্যসমূহের সাথে ও বিষবস্তুর সাথে সামঞ্জস্য রয়েছে এমন নিবন্ধসমূহের সাথে উইকিসংযোগ প্রদানের মাধ্যমে  



নর্মান জাতি ছিল স্ল্যান্ডিনেভিয়া থেকে আগত ভাইকিং দস্যুর দল। এরা ৯ম শতকের প্রথমভাগে উত্তর ফ্রান্সের নরমঁদিতে বাস করা শুরু করে। সেখান থেকে এরা ইংল্যান্ড, দক্ষিণ ইতালি ও সিসিলি দ্বীপ বিজয় করে।
নরমঁদি বিজয়
নর্মানরা নর্সম্যান বা নর্থম্যান নামেও পরিচিত। তারা ৮০০ সালের কিছু পরেই উত্তর ফ্রান্সের শহরগুলিতে ভয়াবহ লুটতরাজ আরম্ভ করে। তারা সেন ও অন্যান্য নদীর মোহনায় বসতি স্থাপন করে। ৯১১ সালে ফ্রান্সের রাজা তৃতীয় চার্লস রুঅঁ শহর ও এর আশেপাশের এলাকাগুলি ভাইকিং নেতা রোল্লো ও তার যোদ্ধাদের প্রদান করে তাদেরকে শান্ত করার চেষ্টা করেন। এরপর থেকে অঞ্চলটি নরমঁদি নামে পরিচিত। নরমঁদি একটি ফরাসি শব্দ যার অর্থ "নর্মানদের জায়গা"। নর্মানেরা ফরাসি ভাষা ও সংস্কৃতি এবং খ্রিস্টধর্ম গ্রহণ করে। তারা অন্যান্য ভাইকিংদের কাছ থেকে নরমঁদি প্রতিরক্ষার শপথ নেয়। যদিও নর্মানেরা নামে ফরাসি রাজার প্রজা ছিল, তারা নিজেদের মত করেই এলাকাটি শাসন করেছিল এবং যুদ্ধবাজ জীবন বজায় রেখেছিল।
ইংল্যান্ড বিজয়
১০৬৬ নর্মান ভাইকিং নেতা রোল্লোর উত্তরসূরী, নরমঁদির ৬ষ্ঠ ডিউক ২য় উইলিয়াম ইংল্যান্ড বিজয় করেন। তাঁর অধীনে নর্মানেরা বিখ্যাত হেস্টিংস-এর যুদ্ধে ইংরেজদেরকে পরাজিত করে। উইলিয়াম ইংল্যান্ডের প্রথম নর্মান রাজা হন। তার নাম ছিল ১ম উইলিয়াম বা দিগ্বিজয়ী উইলিয়াম। উইলিয়ামের ইংল্যান্ডে অর্থনৈতিক ও প্রশাসনিক সংস্কার সাধন করেন। ফলে ইংল্যান্ড ইউরোপের একটি প্রধান শক্তিতে পরিণত হয়। অন্যান্য বিজিত অঞ্চলের মত এখানেও নর্মানেরা সাফল্যের সাথে অভিযোজন সম্পন্ন করে। শীঘ্রই অ্যাংলো-নর্মান সংস্কৃতি ইংল্যান্ডের সামাজিক কাঠামো, ভাষা, সাহিত্য ও স্থাপত্যকে প্রভাবিত করতে শুরু করে। পরবর্তীকালে অ্যাংলো-নর্মানেরা ওয়েল্‌স ও আয়ারল্যান্ডেও অভিযান চালায়। এদের অনেকেই স্কটল্যান্ডের নিম্নভূমিতে বসতি স্থাপন করে।
ইতালি ও ভূমধ্যসাগরীয় অঞ্চলে নর্মানেরা
১১শ শতকের শুরুতে একদল নর্মান দক্ষিণ ইতালিতে এসে উপস্থিত হয়। তারা ভাড়াটে সৈন্য হিসেবে সালের্নোর মুসলিম আরবদের বিরুদ্ধে যুদ্ধ করার জন্য সেখানে গিয়েছিল। আরও বেশি সংখ্যায় নর্মানেরা আসার পর তারা বলপ্রয়োগ করে তাদের ইতালীয় প্রতিবেশি ও চাকুরিদাতাদের জমি দখল করে নেয়। এই নর্মান অভিযাত্রীদের মধ্যে সবচেয়ে উল্লেখযোগ্য ছিলেন ওতভিলের ডিউক তঁক্রে, যিনি ১০৪২ সালে আপুলিয়া দখল করেন। ১০৫৩ সালে নর্মানেরা পোপ ৯ম লেও-র সেনাবাহিনীকে পরাজিত করে। পোপ তাদেরকে আপুলিয়া ও কালাব্রিয়ার দখলকৃত জায়গাগুলি দিয়ে দেন ও শান্তি স্থাপন করেন। ১০৭১ সালে সমগ্র দক্ষিণ ইতালি নর্মানদের অধীনে চলে আসে। তঁক্রের এক ছেলে ডিউক রোবের গিস্কার এসময় ইতালির নর্মানদের নেতা ছিলেন।
রোবের গিস্কারের ভাই ১ম রোজের আরবদের কাছ থেকে সিসিলি দ্বীপ দখলের কাজ শুরু করে। তিনি প্রথমে উত্তর-পূর্ব সিসিলির মেসসিনা শহর দখলে সক্ষম হন। কিন্তু সমগ্র সিসিলি বিজয়ে আরও প্রায় ৩০ বছর সময় লেগে যায়। ২য় রোজের দক্ষিণ ইতালি ও সিসিলি দ্বীপে নর্মানদের ভূমিগুলি একত্রিত করেন এবং ১১৩০ সালে সিসিলির প্রথম রাজা হন। এরপর সময়ের আবর্তে নর্মানেরা ইতালির স্থানীয় জনগণের সাথে ধীরে ধীরে মিশে যেতে থাকে এবং পরবর্তীকালে আলাদা নর্মান সংস্কৃতি আর ধরে রাখতে পারেনি।
নর্মানেরা ক্রুসেডে সক্রিয় ভূমিকা রেখেছিল। এসময় তারা জেরুজালেমের লাতিন রাজ্য এবং কনস্তানতিনোপলের লাতিন সাম্রাজ্য তথা বাইজেন্টীয় সাম্রাজ্য গঠনে সহায়তা করে।




