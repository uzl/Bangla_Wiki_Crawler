
রোমান্স ভাষাসমূহ (ইংরেজি: Romance languages বা Romanic languages) ইন্দো-ইউরোপীয় ভাষা-পরিবারের একটি শাখা। রোমান সাম্রাজ্যের ভাষা লাতিন থেকে উদ্ভূত সবগুলি ভাষা এই ভাষা-পরিবারের অন্তর্গত। এই ভাষাগুলিতে উত্তর আমেরিকা, দক্ষিণ আমেরিকা, ইউরোপ, আফ্রিকা ও বিশ্বের বিচ্ছিন্ন কিছু ক্ষুদ্র অঞ্চলে প্রায় ৭০ কোটি মানুষ কথা বলে থাকে।
সবগুলি রোমান্স ভাষা প্রাকৃত লাতিন ভাষা (Vulgar Latin) থেকে উৎপত্তি লাভ করেছে। রোমান সাম্রাজ্যের সেনা, বণিক, ব্যবসায়ী ও সাধারণ লোকালয়ের মানুষেরা এই প্রাকৃত লাতিন ভাষায় কথা বলত। প্রাকৃত লাতিন ছিল ধ্রুপদী লাতিন থেকে বেশ আলাদা। ২০০ খ্রিস্টপূর্বাব্দ থেকে ১৫০ খ্রিস্টাব্দের মধ্যবর্তী সময়ে রোমান সাম্রাজ্যের ব্যাপক বিস্তার ঘটে এবং এসময় পূর্বে কৃষ্ণ সাগর থেকে পশ্চিমে আইবেরীয় উপদ্বীপ, উত্তরে ব্রিটিশ দ্বীপপুঞ্জ থেকে দক্ষিণে উত্তর আফ্রিকা পর্যন্ত এক বিশাল এলাকা জুড়ে সাম্রাজ্যের প্রশাসনিক ও শিক্ষামাধ্যমের ভাষা হিসেবে লাতিন আধিপত্য বিস্তার করে। ৫ম শতাব্দীতে রোমান সাম্রাজ্যের পতনের পর স্থানীয় লোকালয়গুলিতে লাতিনের বিভিন্ন উপভাষাগুলি দ্রুত বিবর্তিত হতে থাকে এবং বহু অসংখ্য স্থানীয় ভাষার জন্ম দেয়। এদেরই কিয়দংশ বর্তমান আধুনিক রোমান্স ভাষা হিসেবে টিকে আছে। ১৫শ শতকের পর স্পেন, ফ্রান্স ও পর্তুগাল বিশ্বের অন্যত্র উপনিবেশ স্থাপন করায় এই ভাষাগুলি ইউরোপের বাইরে অন্যান্য মহাদেশে ছড়িয়ে পড়ে। বর্তমানে রোমান্স ভাষাভাষী ৭০% লোকই ইউরোপের বাইরে বসবাস করে।
প্রাক-রোমান ভাষার প্রভাব ও পরবর্তীকালে অন্যান্য ভাষার আক্রমণ সত্ত্বেও সবগুলি রোমান্স ভাষার ধ্বনিতত্ত্ব, রূপমূলতত্ত্ব, শব্দভাণ্ডার, ও বাক্যতত্ত্ব মূলত লাতিন ভাষার বিবর্তিত রূপ। ফলে ভাষাগুলি এমন কিছু ভাষাতাত্ত্বিক বৈশিষ্ট্য অর্জন করেছে, যা এদেরকে অন্যান্য ইন্দো-ইউরোপীয় ভাষা থেকে আলাদা করে রেখেছে। দুই-একটি ব্যতিক্রম ছাড়া সবগুলি রোমান্স ভাষাই ধ্রুপদী লাতিনের declension বা নামশব্দের রূপভেদ ব্যবস্থা বর্জন করেছে। সবগুলি রোমান্স ভাষাই কর্তা-ক্রিয়া-কর্ম এই বাক্য গঠন অনুসরণ করে, এবং ব্যাপকভাবে পুরঃসর্গ বা preposition ব্যবহার করে।
নাম
রোমান্স "Romance" নামটি প্রাকৃত লাতিন ক্রিয়াবিশেষণ romanice থেকে এসেছে, যেটি আবার ধ্রুপদী লাতিনের romanicus (রোমানিকুস) শব্দ থেকে বিবর্তিত।
রোমান্স বা রোমান্টিক উপন্যাসে ব্যবহৃত রোমান্স শব্দটির ব্যুৎপত্তিও একই। মধ্যযুগে ইউরোপে গুরুগম্ভীর রচনা মূলত লাতিনে লিখিত হত, আর সাধারণ জনগণের জনপ্রিয় প্রেমের কাহিনী ও অন্যান্য লঘু রচনাগুলি রচিত হত স্থানীয় প্রাকৃত ভাষায় রচিত হত এবং এগুলিকে রোমান্স বলে অভিহিত করা হত।
বর্তমান মর্যাদা
মাতৃভাষীর সংখ্যা অনুযায়ী সবচেয়ে বেশি প্রচলিত রোমান্স ভাষাগুলি হল স্পেনীয় ভাষা, পর্তুগিজ ভাষা, ফরাসি ভাষা, ইতালীয় ভাষা ও রোমানীয় ভাষা। এগুলির প্রতিটিই একাধিক রাষ্ট্রের প্রধান ও সরকারি ভাষা।

বহিঃসংযোগ










