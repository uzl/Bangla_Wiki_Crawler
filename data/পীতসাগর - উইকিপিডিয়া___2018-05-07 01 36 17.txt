

পীতসাগর বলতে পূর্ব চীন সাগরের উত্তর অংশটিকে বোঝায়। এটি প্রশান্ত মহাসাগরের একটি প্রান্তিক সাগর। সাগরটি চীনের মূল ভূখন্ড এবং কোরীয় উপদ্বীপের মাঝখানে অবস্থিত। গোবি মরুভূমির ধূলিঝড় থেকে উড়ে আসা বালুর কণাগুলি সাগরটির পানিকে হলুদ রঙে রাঙিয়ে তোলে বলে এর নাম দেওয়া হয়েছে পীত সাগর (অর্থাৎ হলুদ সাগর)।
পীত সাগরের সবচেয়ে ভেতরের দিকের উপসাগরটিকে পোহাই সাগর নামে ডাকা হয় (অতীত নাম পেচিলি বা চিলি উপসাগর)। চীনের শানতুং প্রদেশ ও এর রাজধানী চিনানের ভেতর দিয়ে প্রবাহিত পীত নদী এবং বেইজিং ও থিয়েনচিন শহরের মধ্যে দিয়ে প্রবাহিত হাই হো নদী এই উপসাগরে পড়েছে। এই নদীগুলি যে বালি ও পলিমাটি বহন করে নিয়ে আসে, সেগুলিও সাগরটির রঙ গঠনে ভূমিকা রেখেছে।
পীতসাগরের উত্তরের অংশটি কোরিয়া উপসাগর নামে পরিচিত। বিশ্বের যে চারটি সাগরকে সাধারণ রঙের নামে নামকরণ করা হয়েছে, তার মধ্যে পীতসাগর একটি। বাকি তিনটি হল কৃষ্ণ সাগর, লোহিত সাগর এবং শুভ্র সাগর।




